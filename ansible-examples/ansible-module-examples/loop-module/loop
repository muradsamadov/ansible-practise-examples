Loop(with items) — Proqramlaşdırma dilində hər birimizə məlum olan “dövr”(loop) anlayışı mövcuddur ki, hər hansı əməliyyatı təkrarlamaq üçün bu anlayışdan geniş istifadə olunur. Ansible-da da dövrlərdən geniş istifadə olunur. Dövrlərin yaradılması üçün 2 açarsözdən istifadə olunur: “loop” və “with_<lookup>”. with_<lookup> açarsözü axtarış plaginləri(lookup plugins) vasitəsilə işləyir(with_list, with_items, with_indexed_items, with_together, with_dict, with_sequence). Axtarış plaginlər, kənar mənbələrdən məlumat əldə etməyə imkan verir. Axtarış plaginlər vasitəsilə alınan məlumatlar ansible-da standart şablonlaşdırma(jinja2) sistemindən istifadə etməyə də imkan yaradır. Plaginlər dövrlərin ayrılmaz hissəsidir, “with_”-dən sonra gələn axtarış açar sözü hesab olunur. Məsələn “with_items” dövr obyekti olaraq elementləri(items) axtarır. Ansible 2.5 versiyasınadək dövrlərin yaradılması üçün, yalnız “with_” açarsözü istifadə edilirdi. 2.5 versiyasından etibarən əlavə olaraq “loop” istifadə olunmağa başladı ki, bu da daha öncə istifadə olunan“with_list” anlayışı ilə analoji məna kəsb edir. “with_list” vasitəsilə playbook daxilində hər hansı bir dəyişən “vars” təyin edib, sonradan həmin dəyişənlərə müraciət edib dövrdə istifadə etmək mümkündür. Eyni funksiyanı “loop” vasitəsilə də analoji olaraq etmək mümkündür. Hər iki funksional haqda sadə nümunələrə baxaq. Tutaq ki, klient hostda 3 yeni paket yükləməlisiniz. Proseduru “with_items” vasitəsilə icra etmək üçün playbook yaradaq. Aşağıda göstərilən playbook “client 1” hostunda yum modulunu dövrü olaraq istifadə edərək “lsof, nano, httpd” paketlərini quraşdıracaq.
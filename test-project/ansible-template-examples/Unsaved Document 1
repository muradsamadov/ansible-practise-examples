Template — Klient hostlarda konfiqurasiya zamanı fərqli parametrlər təyin etmək tələbi yarana bilər. Hər bir host üçün statik konfiqurasiya faylı yaratmaq olar, lakin bu həm vaxt həm də efektivlik baxımından əlverişli deyildir. Bu zaman şablonlar(templates) köməyə gəlir. Template fayllar konfiqurasiya parametrlərini özündə birləşdirir, parametr qiymətləri isə dəyişənlər formasında hər hosta uyğun olaraq qiymətlər alır. Sadə dildə desək, playbook-un icrası zamanı qoyulan tapşırıq şərtlərindən asılı olaraq, tapşırıq hansı hostda icra olunursa, dəyişənlər həmin hostun dəyişən qiymətlərini alır. Template fayllar “.j2” Jinja2 formatında olur. Jinja2 Python proqramlaşdırma dilində olan şablonizatordur. Jinja2 vasitəsilə nəinki sadə parametrlərin dəyişdirilməsi, həmçinin dövrlər yaratmaq, makroslar yazmaq və s. daha mürəkkəb əməliyyatları yerinə yetirmək mümkündür. Şablonizatorda dəyişənlər {{vars}} formasında göstərilir. Playbook işə salınarkən Ansible j2 faylını oxuyur və icra olunduğu klient hostda, həmin hosta aid olan dəyişən qiymətlərini təyin edir. Sadə bir praktiki misal üzərində şablonizatorun işini göstərməyə çalışaq. Tutaq ki, sizin 2 veb serveriniz var. Hər ikisi üçün fərqli kontentli index.html fayl yaratmalısınız. Hər bir klient hosta veb müraciət zamanı, öz host adı qeyd olunmalıdır. Yəni hər klientin index.html-də öz host adını qeyd etməlisiniz. Bunun üçün şablon faylı yaradaraq, daha öncəki paylaşımlarda qeyd etdiyimiz kimi playbook işə düşərkən klient hostdan əldə olunan “ansible_hostname” dəyişəninin qiymətini mənimsətməliyik. Əvvəlcə setup modulu vasitəsilə istifadə edəcəyimiz dəyişəni dəqiqləşdirək. Nümunəmizdə “ansible_hostname” dəyişənindən istifadə edəcəyik.

